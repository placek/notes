Poznanie jest procesem trudnym, żmudnym i wielorako uwarunkowanym. Aby coś poznać należy uzbroić się w cierpliwość, narzucić sobie dyscyplinę i spożytkować na to mnóstwo energii, by w pocie czoła zmagać się z przeciwnościami... a i tak nie można mieć pewności, że całe to przedsięwzięcie się uda.

Wielu ludzi taki stan rzeczy zniechęca i idą na łatwiznę, poszukując prostszych rozwiązań. Z Bogiem sprawa, gdy rezygnują z poznania na rzecz autorytetu i pamięci - jest to rozsądny substytut, wymagający jednak ciągłego aktualizowania i weryfikacji. Niestety, częściej ulegają pokusie kreatywności: zamiast badać rzeczywistość, podejmują się prostszego procesu jej modelowania, czy wręcz narracji. Zawracają ze ścieżki pierwszych filozofów powracając od logosu do mitu. Przez lenistwo popadają w idealizm. Idealista i bajkopisarz to jedno i to samo, przy czym tylko jeden z nich wie, że tworzy fikcję i otwarcie się do tego przyznaje.

W tym sensie bycie idealistą jest niezwykle intratne i lukratywne - w oka mgnieniu dostaje się odpowiedzi na wszystkie pytania, świat staje się prosty i przejrzysty, a dowolny problem można przeanalizować i rozwiązać bez potrzeby wychodzenia poza tę potencjalnie pustą przestrzeń pomiędzy uszami. Taki delikwent wszystko wie, wszystko rozumie, potrafi wszystko wytłumaczyć. W ten sposób rodzi się pycha.

Na szczęście ten stan nie trwa zbyt długo, bo wystarczy spotkanie z bytem, a właściwie to zderzenie z rzeczywistością, żeby idealista przekonał się, że świat jest inny, niż on to sobie wydumał. Przejście od myśli do rzeczywistości jest bowiem niemożliwe! Kiedy zatem ten balonik już pęknie przychodzi rozgoryczenie, zgorszenie i wreszcie gniew: "Jaka ta rzeczywistość jest obrzydliwa! Jaka nieposłuszna! Knąbrna! To nie tak powinno wyglądać!"

Niestety niektórzy na tym etapie idą o krok dalej i dochodzą do wniosków jakie swego czasu wyraził expresis verbis Georg Wilhelm Friedrich Hegel: "...zatem tym gorzej dla rzeczywistości!". Zaczynają oni stawiać spiżowe pomniki pychy w postaci prokrustesowskich projektów temperowania rzeczywistości. "Należy zmienić rzeczywistość!" Dobierają odpowiedni szablon i docinają świat według arbitralnie przyjętego wykrojnika. "Kiedyś sobie ubogi suchotnik zamarzył. Padły państwa olbrzymie, aby tak się stało."

W tym przerażającym procesie największą ofiarą manii urawniłówki staje się człowiek, jako najbardziej knąbrna składowa nieposłusznej schematom rzeczywistości. Redukowany jest on do produktu - efektu obróbki osoby w procesie skrawania wzornikami ideologii. W ten sposób sprowadzany jest do funkcji trybika w utopijnej machinie, której to idealista, a nie byt, wyznacza cel.

Celem tym jest zazwyczaj jakiś wąski aspekt dobra, przy czym ignoruje się pozostałe aspekty, traktując je jako mniej ważne, niegodne lub o znikomej przydatności. Wyznacza się naczelną wartość, która definiuje człowieka i w oparciu o nią sprowadza się osobę do ograniczonego zbioru cech. Przeprojektowuje się kulturę w taki sposób, by wytresować "nowego człowieka" - posłusznego i niezadającego niewygodnych pytań. Tak powstaje socjalizm i wszystkie okropności z nim związane.

Idealistyczna utopia, jaką jest socjalizm, nie może niestety zostać wprowadzana stopniowo - "wykrojnik" jest tu bóstwem, a apologeci "wykrojnika" są jednocześnie jego fanatykami. "Kto nie jest z nami ten przeciwko nam". Myśl socjalistyczna potrzebuje zatem rewolucji, by zaistnieć. Inicjuje ona gwałt na społeczeństwie i podtrzymuje go.

Rewolucja swoją moc napędową czerpie z chciwości, nieumiarkowania, zazdrości i pychy - jest ona bowiem możliwością dla potencjalnych kryminalistów dla pofolgowania sobie w okresie zmiany reguł. Do tego dochodzi fakt, że socjalizm z czasem radykalizuje się i mutuje w zależności od stanu psychicznego ideologów. Efektem takiego stanu rzeczy jest rewolucja, która "musi trwać". Leży to w interesie wyżej wspomnych degeneratów - zarówno idealistów jak i generałów rewolucji.

W całym tym zamieszaniu definicja człowieka i człowieczeństwa zmienia się jak w kalejdoskopie, przez co cierpią rzesze - a to z powodu przycinania na prokrustesowskim stole, a to w wyniku rewolucyjnych sądów doraźnych. Błędy idealizmu rodzą kolejne błędy, które w kolejnych miotach replikują się w tempie geometrycznym. Na maluczkich spada lawina, której nie sposób zatrzymać. Jak dodamy do tego równania fakt, że jest tyle ideoligii ilu jest ideologów, to walki bratobójcze w obozie idealizmu pogarszają opłakaną sytuację podniecając piekielny ogień kolejnych rewolucji.

Największa wściekłość idealisty wylewa się natomiast na realistów - niewdzięczników, którzy nie tylko nie doceniają dzieła idealisty, ale mają czelność wytykać mu błędy i tym samym podgryzać fundamenty jego jedynie słusznej ideologii. Ideolog może już wtedy tylko zazdrościć realiście argumentów, za którymi stoi twardo byt - jedyne źródło prawdy o sobie samym. W odwecie bierze on więc terminy, którymi posługuje się oponent i zmienia ich znaczenie - podsycając chaos semantyczny, mąci, plącze, tak, aż sam przestaje "odróżniać fikcję od fałszu". Mając taki arsenał zarzuca realiscie nieumiejętność w rozwiązywaniu idealistycznych problemów zdefiniowanych w języku idealistycznym, powiązanych abstrakcjami świata idealistycznego. Nic zatem dziwnego, że realista zdaje się przegrywać każdą debatę, a realizm zostaje zepchnięty na margines dyskursu publicznego...

Realista by pozostać realistą musi trzymać się bytu, który jest jedynym źródłem prawdy o sobie samym. Jedynie w spotkaniu z bytem można dośwadczyć wszystkich transcendentalii - dostrzec odrębność bytu, zauważyć jego jedność, zachwycić się nim, skierować się do niego, poznać go, by wreszcie zrozumieć, że istnienie. To wszystko należy czynić pamiętając, że myślenie jest jedynie procesem porządkowania poznania i absolutnie nie należy go traktować jako źródła prawdy. Badanie natury bytu jednostkowego jest obcowaniem z rzeczywistością, z którą realista nie może zrywać kontaktu. Wymaga to dyscypliny, gdyż na każdym kroku czycha pokusa porzucenia bytu na rzecz jego obrazu w świecie idei.

To co zatem należy zrobić, by powstrzymać katastrofę jaką jest idealizm, to wychowywać kolejne pokolenia w duchu pracowitości, pokory, umiarkowania, łagodności i prawdomówności ćwicząc je w cierpliwości i dokładności. Braki w tych cnotach stają się główną przyczyną błędów idealizmu. Zdiagnozowano je już w głębokiej starożytności, w czasach, gdy jeszcze filozofia nie znała takich terminów jak "idea", a nazwano je grzechem. Grzech jest niczym innym jak głupotą, niezrozumieniem, złą decyzją. Pycha, chciwość, gniew oraz lenistwo w kwestii problemów poznawczych są równią pochyłą, po której stoczy się w otchłań idealizmu każdy, kto im ulegnie. Za nimi podążają zazdrość,  nieumiarkowanie i nieczystość.

Kościół od wieków wskazywał palcem na grzech jako źródło zepsucia i cierpienia, dlatego też od zawsze był uznawany przez idealizm za wroga. Niestety i dziś coraz częściej jego nauka jest umniejszana i ignorowana. "Przeszłości ślad dłoń nasza zmiata!" W postmodernistycznym świecie grzechem intelektualisty jest refleksja nad grzechem, jako zabobonem czasów minionych. Grzech wedle ariergardy postępu jest starodawnym kuriozum, którego miejsce jest w muzeum wśród innych demonów i przesądów. Uznany jest za narzędzie kleru przeznaczone do manipulacji ciemnych mas. Takie podejście pogrąża nas jeszcze bardziej w odmętach szaleństwa, cierpienia i głupoty. By się z tego wyrwać należy podjąć ciężką pracę porządkowania bałaganu zostawionego przez idealistów.

Nadzieję daje nam mit, w którym Tezeusz zgładził Prokrustesa.